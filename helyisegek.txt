Ház előtt
Itt állsz a rémisztően régi ház teraszán, mely sejtésed szerint olyan ősi titkot rejt, melyet igazán még magadnak sem mersz bevallani. A civilizációtól érintetlen erdő tisztását a napfény csak nehéz párákkal terhesen tudja megvilágítani, pedig kora délután érkeztél. A fura félhomályban ódon falak tornyosulnak fenyegetően föléd, korhadó favázukat kizárólag istenkáromló imádság tarthatja össze, a málló vakolat alól nedvesen csillogó téglák látszanak. A tető fazsindelyei viharvertek, nagy részük mohával borított. Az opálos ablaküvegek mögül rossz emlékek sötétje ásít, néhányuk bedeszkázva várja az elmúlást. A megvasalt tölgyfa bejárati ajtó előtti nyikorgó, kicsiny teraszra repedezett, málló kőlépcső vezet fel, ahol rabláncra fűzött groteszk szörnyalak vicsorgó pofája várja, hogy valaki bekopogjon súlyos orrkarikájával. A roppant kilincs alatti kicsiny kulcslyuk valószerűtlenül finom kidolgozású zárat sejtet.

Előtér
Tépett, málló, világoszöld mintás tapéta púposodik és kunkorodik az előtér erős dohszagot árasztó falain. A nedves falakat alul megfakult, penészes, itt-ott hiányos faburkolat takarja, nagyjából derékmagasságig. A hajópadló a lábad alatt hangosan tiltakozik a rég nem viselt teher ellen. A mennyezetről súlyos porréteggel terhelt pókhálók lógnak. Északra egy folyosóban folytatódik a helyiség, míg délre a bejárati ajtó van.

Folyosó
A folyosó falait az ablakokból gyéren csordogáló napfény világítja meg. Bármilyen óvatosan is próbálkozol haladni, lépteid zaja súlyos gongütésekként hallatszanak a síri csöndben. Két ajtót látsz, az egyik nyugatra, a másik keletre vezet. Kísérteties félhomályba burkolózó lépcsőkarok tűnnek el a padlás és a pince sötétjében.

Szoba
A ház egyetlen szobája étkezőként, nappaliként és hálószobaként is szolgált. Az északi falon hatalmas, rég kihűlt kandalló feketén ásítja a kémyénkürtőből leszívárgó koromszagú hideget. Mellette életnagyságú férfiszobor felsőteste nehezedik egy vaskos tölgyfaállványra. A bútorokat, asztalokat, székeket, kanapékat és az ágyat vastag, nedves por festi szürkére. Egy ajtó vezet keletre.

Konyha
A konyhában szekrényajtós, fiókos konyhapult nyúlik végig az északi falon. Az öntöttvas mosogató valószerűtlenül elrozsdásodott, ahogy a csap is. Mindenütt por fedi rég elhagyatott használati tárgyakat. A pult feletti szekrénysor ajtainak zsanérjai nem bírták az idő vasfogát, félig leszakadva lógnak. Az egyetlen ajtó nyugatra van.

Padlás eleje
A padlásablak félig megvakult üvegtábláin és a fazsindelyek közötti réseken betévedő napsugarak vigasztalhatatlan fényfoltokkal próbálják a sötétséget eloszlatni. Szúrágta, itt-ott korhadt mestergerenda veszik bele a sötétbe kelet felé. A padlásról lépcső vezet lefelé.

Padlás vége (sötét)
A mestergerendáról vaskos, poros pókháló lógnak le. A padlás végébe, a gerenda alá, óriási, vasalt faládát építettek; olyan nagy, hogy egyben nem fért volna fel a padláslépcsőn. Nyugat felé a padlás eleje játszik halvány kísértetfényben.

Pince (sötét)
A pince nedves falai miazmás gőzöket lihegnek a mozdulatlan levegőbe. Felismerhetetlenné rozsdásodott fém alkatrészek, törött üvegek, lámpák halmozódnak itt. A nyugati falon jóval frissebb, de még így is nagyon régi, sebtiben befalazott boltív látszik. A pincéből egy lépcső vezet felfelé.

Rejtett pince (sötét)
A ház elrejtett helyisége olyan régi benyomást kelt, hogy bele sem mersz gondolni. A falak, a kövek illesztési technikái furcsa, hátborzongató idegenséggel vesznek körül. A nyugati fal boltívének újabb keletű falazása, bár nem a kőműves mesterség csúcsa, mégis szinte otthonos barátsággal vonzza szemeidet. A keleti falra pillantva megáll benned az ütő: valami mintha átszivárgott volna a túloldalról egy alig kivehető, kolosszális kő ajtólap körvonalain át.

Odaát
Egy idegen világban vagy, éjszaka van. Az égbolton soha nem látott alakzatban ragyognak a csillagok, és egy vérszínű hold vonja kétségbeejtő árnyalatba a környezetet. A köves, sivatagos táj vigasztalan látványa alig elviselhető, amit nem enyhít a kifacsart, elszáradt, torz, tüskés bokrok és kaktuszok szívszorító magánya. Északra egy kő ajtólap áll a levegőben, egy lépcsőfoknyi magasságban lebegve.
