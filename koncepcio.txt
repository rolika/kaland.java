A játékos megérkezik a ház elé, amit már régóta keresett. Van nála egy zsebkés, egy zseblámpa, egy kötél, és egy darab papír, érthetetlen utasításokkal.
A ház zárva van, néhány ablak be van deszkázva. Az ajtó előtt van egy lábtörlő. Az ablakokban arcképek tükröződnek, az iszonytól nem meri betörni őket. A lábtörlő alatt van egy kis kulcs, ami nyitja az ajtót.
Az előtérbe jutva: ha a játékos nem vizsgálja meg a padlót, akkor leesik egy hegyes karóba, és meghal.
Folyosó: balra van a szoba, jobbra a konyha, felfelé a lépcsőn a padlás, lefelé a pince. A szoba és a konyha ajtajai be vannak csukva, de nincsenek zárva. Itt nem történik semmi.
A konyhaajtót kinyitva egy csapda megöli a kalandort. Olyan villámgyorsan történik, hogy fel sem fogja, a feje pattog a padlón, mikor kihuny az eszmélete.
Először tehát a szobába kell menni. Megvizsgálva szobát, és szobrot, a karját le kell nyomni, ez hatástalanítja a konyhaajtó lefejezős csapdáját. A kandalló mellett van egy piszkavas, felveszi.
A konyhába menve, a fiókot kihúzva talál egy figyelmeztetést, miszerint az átjáró nyomatékosan csak odafelé vezet.
A padláson egy túl nagy pók állja a játékos útját. Megölheti a piszkavassal, vagy elhessegetheti a lábtörlővel, ha felvette. Más próbálkozásra a pók fájdalmasan belémar, elveszi tőle a papírt, és elmenekül.
A padláson van egy láda, szegecselt vaspántokkal, látható zárszerkezet nélkül, a tetőt egy mestergerenda tartja. Használva a papírt, a láda kinyílik (az oldalán néhány faelem nyomásérzékeny, megfelelő sorrendben kell megnyomni), és egy akna lesz látható lefelé. A kötelet felköti a kalandor a gerendára, és leereszkedik a sötétbe. Kötél nélkül halálra zúzza magát két emeletet zuhanva.
Ha a pincébe megy először, csak sötét van, fel kell kapcsolni a zseblámpát. Egy csomó régi használhatatlan limlom és kacat van odalent, és egy boltíves vakajtó a falban.
Ha a pókot a lábtörlővel hessegette el, vagy az elvitte a papírt más próbálkozásra, a játékos itt újra szembekerül vele. Második marása már halálos, a piszkavassal kell agyoncsapni. Ha nála volt a papír, a késsel vágja fel a pók potrohát, ott lesz a papír.
A vakajtó nem nyílik, a padlásról kell kötélen leereszkedni mögéje. Van itt egy nagyon-nagyon furcsa szerkezet, lend- és fogaskerekekkel, súlyokkal és ellensúlyokkal, fogaslécekkel. A papírt használva működésbe lép, és megjelenik egy kifelé nyíló ajtó a falon. Kinyitja, belép.
Odaát: Egy eszelős figura vár a kalandorra, mint kiderül a ház előző gazdája, aki a portált építette. A kalandor felveszi a követ a lába előtt, és kitámasztja a becsukódó kaput. (Ha ezt nem teszi meg, a kapu becsukódik és nem lehet kinyitni! Az érkező horda legyilkolja a főhőst.) Vár egy kicsit, vagy beszél az idegenhez, aki elmondja a történetét. Mikor végez, csörtetés hallatszik. Mindketten visszamennek a pincébe. A csörtetés egyre hangosabb. A kalandor felveszi a követ, különben az érkező földöntúli rettenetek átjönnek, és leigázzák a földet. Az ajtó becsukódik az érkező horda előtt. Látványuk megbénítja a kalandort. Itt a vége.
